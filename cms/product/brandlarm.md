---
title: Brandlarm
description: En nödvändighet för de flesta verksamheter för att prioritera
  säkerheten och förenkla det systematiska brandskyddsarbetet.
---

# Brandlarm

Om det börjar brinna är en tidig upptäckt av branden oerhört viktig. Ett brandlarm reagerar på rök eller värme så att åtgärd kan vidtas och egendom räddas. Brandlarmet aktiverar även utrymningslarmet, så att människor kan sätta sig i säkerhet.

Det ställs höga krav på en säker brandlarmanläggning. Allt ifrån projektering och installation till kontroll och dokumentation måste vara korrekt utfört. Vi är en SCAB-certifierad anläggarfirma av brandlarm. Det innebär bland annat att vi har ett dokumenterat kvalitetssystem och personal med hög kompetens och erfarenhet. Vår kvalitet kontrolleras regelbundet av externa revisorer. Det blir ert kvitto på kvalitet. Hos oss jobbar personal med personcertifiering som behörig ingenjör brandlarm. Det säkerställer att vår personal har den utbildning, praktiska erfarenhet och fackkunskap som krävs. Inför en installation av brandlarm krävs en översyn av hela fastigheten. Byggnadens ytskikt, brandbelastning och brandcellsbegränsningar är exempel på sådant som tas i beaktande. Olika myndighetskrav tillsammans med era unika kundkrav är sedan det som avgör hur brandskyddslösningen ska se ut.

I samband med projekteringen besvaras en mängd frågor, exempelvis: Måste brandlarmet vara kopplat till räddningstjänst? Hur ska larmöverföringen ske? Vilken nivå av detektorövervakning krävs? Ska rökdetektorer eller värmedetektorer användas? Ska brandlarmet kombineras med sprinklersystem?

Våra projektörer har hög brandteknisk kompetens. Vi är också vana vid att samarbeta med brandkonsulter när det finns hos våra kunder.
